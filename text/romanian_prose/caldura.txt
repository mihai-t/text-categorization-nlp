Căldură mare

Termometrul spune la umbră 33 de grade Celsius... Sub arşiţa soarelui, se opreşte o birje, în strada Pacienţei, la numărul 11 bis, către orele trei după-amiaz'. Un domn se dă jos din trăsură şi cu pas moleşit s-apropie de uşa marchizei, unde pune degeteul pe butonul soneriei. Sună o dată... nimic; de două, de trei... iar nimic; se razimă în buton cu degetul, pe care nu-l mai ridică... În sfârşit, un fecior vine să deschidă.
În tot ce urmează, persoanele toate păstrează un calm imperturbabil, egal şi plin de dignitate.
Domnul: Domnu-i acasă?
Feciorul: Da, dar mi-a poruncit să spui, dacă l-o căuta cineva, c-a plecat la ţară.
- Dumneata spune-i c-am venit eu.
- Nu pot, domnule.
- De ce?
- E încuiată odaia.
- Bate-i să deschidă.
- Apoi, a luat cheia la dumnealui când a plecat.
- Care va să zică, a plecat?
- Nu, domnule, n-a plecat.
- Amice, eşti... idiot!
- Ba nu, domnule.
- Zici că nu-i acasă.
- Ba-i acasă. domnule.
- Apoi, nu ziseşi c-a plecat?
- Nu, domnule, n-a plecat.
- Atunci e acasă.
- Ba nu, da n-a plecat la ţară, a ieşit aşa.
- Unde?
- În oraş!
- Unde?!
- În Bucureşti.
- Atunci să-i spui c-am venit eu.
- Cum vă cheama pe dv.?
- Ce-ţi pasă?
- Ca să-i spui.
- Ce să-i spui? de unde ştii ce să-i spui, daca nu ţi-am spus ce să-i spui? Stai, întâi să-ţi spun; nu te repezi... Să-i spui când s-o-ntoarce că l-a căutat...
- Cine?
- Eu.
- Numele dv.?...
- Destul, atâta! mă cunoaşte dumnealui... suntem prieteni...
- Bine, domnule.
- Ai înţeles?
- Am înţeles.
- A!... Spune-i că să ne-ntâlnim negreşit.
- Unde?
- Ştie dumnealui... Da să vie neapărat.
- Când?
- Când o putea.
- Prea bine.
- Ai înţeles?
- Am înţeles.
- A!... şi dacă vede pe amicul nostru...
- Care amic?
- Ştie dumnealui!... să-i spuie că nu s-a putut reuşi cu afacerea ştiută nimic, fiindcă am vorbit cu persoana... Nu uita!
- Se poate să uit?
- ...şi zice că acuma e prea târziu, dacă n-a venit la vreme; căci dacă venea măcar cu câteva zile înainte, altă vorbă!... poate că s-ar fi putut... Ţine minte!
- Ţiu, domnule...
- ...deoarece nu plecase încă mătuşa persoanei care s-a dus pentru ca să dea arvună tutorelui minorilor, şi el nu aflase încă, deoarece nu-i spusese nepotul cucoanei, cu care era afacerea ca şi terminată, dacă mai avea răbdare până luni seara, când trebuie neapărat să se-ntoarcă avocatul, fiindcă s-a dus cu o hotărnicie; dar acuma, cu regret, este imposibil din mai multe puncte de vedere, care le ştie dumnealui... Aşa să-i spui.
- Bine, domnule...
Domnul pleacă... Feciorul dă să-nchiză... Domnul se-ntoarce.
- A!...ştii ce? nu-i spune nimic, fiincă poate nu ţii minte exact persoanele. Trec eu mai bine deseară să-i spui... La câte vine d. Costică seara la masă?
- Care d. Costică?
- Stăpânu-tău.
- Care stăpân, domnule?
- Al tău... d. Costică.
- Pe stăpânu-meu nu-l cheama d. Costică, e propitar...
- Ei! şi dacă-i propitar?
- Îl cheamă d. Popescu.
- Şi mai cum?
- Cum, mai cum?
- Fireşte... Popescu, propitar... bine... şi mai cum?
- Nu pot să ştiu.
- Nu-l cheamă Costică Popescu?
- Nu.
- Nu se poate.
- Ba da, domnule.
- Apoi vezi?
- Ce să văz?
- Îl cheamă Costică?
- Ba, Mitică.
- Mitică?... peste poate!... Ce stradă e aici?
- Numarul 11 bis...
- Nu e vorba de 11 bis...
- A zis domnul că nu vrea să pună 13, că e fatal.
- N-are-a face 13... Eu te-ntreb de stradă. Ce stradă e asta?
- Strada Pacienţii...
- Strada Pacienţii?... imposibil!
- Nu, domnule, e strada Pacienţii.
- Atunci, nu e asta.
- Ba-i asta.
- Nu.
- Ba da.
- Eu caut din contră strada Sapienţii, 11 bis, strada Sapienţii, d. Costică Popescu.
- Aşa?
- Aşa.
- Atunci, nu e aici.
- Foarte bine.
Domnul pleacă şi merge la birje. Birjarul doarme pe capră. Caii dorm la oişte.
Domnul: Haide, birjar!
Birjarul: Nu slobod... este mustiriu, mo roc...
- Care mustiriu?
- Nu ştii la mine, mo roc...
- De unde l-ai luat?
- Ghe acolo, mo roc...
- Apoi, nu sunt eu?
- Ie! la domnu este, mo roc...
Domnul suie... Birjarul trage bice... Caii se deşteaptă şi pornesc. Domnul se ridică-n picioare, la ceafa birjarului.
- Ascultă-mă; ştii dumneata unde e strada Pacienţii?
- Ala nu ştii, mo roc...
O babă trece. Domnul opreşte birja.
Domnul: Mă rog, jupăneasă, ştii dumneata unde e strada Pacienţii?
Baba: Asta e, măiculiţă.
- Ei, aş!... Teribil e de ramolită!... Mână-nainte, birjar!
Birja porneşte, Domnul face semn să oprească la o băcănioară în colţ, unde pe prag moţăie la umbră un băiat cu şorţul verde.
Domnul: Tânărule, ce stradă e asta?
Baiatul: Strada Pacienţii...
- Eşti un prost!... Înainte, birjar!
Birja merge încă o bucată bună... Un sergent de stradă stă pe o bancă la poarta unei curţi mari. S-a descălţat de cizme, să-şi răcorească picioarele. Domnul face semn; birja opreşte.
Domnul: Sergent!
Sergentul: Ordonaţi!
- Mă rog, nu ştii dumneata unde e strada Pacienţii?
- Chiar asta e.
- Imposibil.
- Da domnule, asta e.
- ...la d. Popescu, numărul 11 bis...
- Ei, da, mai în sus, pe mâna stângă, nişte case galbene-n curte, cu marchiză.
- A!... Atunci feciorul e un stupid!... Mersi!... Întoarce, birjar!